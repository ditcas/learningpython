Pachamama havia escopit del seu ventre calent després de forjar els metalls de
la terra. I quan les aigües els van refredar, aquelles pedres precioses van prendre
vida i es van transformar en ànimes etèries fins emprendre el vol.
No havia oblidat aquesta història, com tampoc el fet que solament habitaven
a Amèrica. Per això quan en va veure un suspès en l’aire a la ribera del riu
Negre s’hi va haver de fixar dues vegades abans de convèncer-se que sí, que
efectivament, que allò que veia era un colibrí i no un borinot. D’on havia sortit?
I com havia arribat fins allí? Potser s’havia escapat de casa d’algun amant dels
animals exòtics? Pobra bèstia!
Feia setmanes que ell, com la resta del grup, treballaven
en el disseny d’una planta potabilitzadora que depurés
l’aigua de les pluges per abastir diversos nuclis i que
també pogués emmagatzemar les reserves pels mesos
més secs. Les seves reunions en línia eren gairebé
setmanals. No els quedava temps; la data d’entrega del
projecte era a finals de juny. El comitè internacional estava format
per una vintena d’estats membres i fundacions minoritàries que decidirien qui
proposava la millor solució global. Es tractava d’una organització que vetllava
per la protecció del planeta i el clima. Sobre això últimament les notícies se’n
feien molt ressò, més del que era habitual. No era únicament que la temperatura
augmentés, o que els pols es desfessin, els incendis que duraven mesos o
l’extinció d’algunes espècies, sinó que estava desapareixent molta flora autòctona,
boscos sencers s’evaporaven per art de màgia, i s’havien detectat mutacions que
ningú sabia explicar. Els experts alertaven del risc que suposava per a la població
i es recomanava no acostar-se a les àrees més frondoses, com allunyar-se de
qualsevol animal salvatge.
Els darrers dies l’Àlex i en Bernat havien estat massa enfeinats per fer cas a la
televisió. Sempre s’escapaven cap a les muntanyes i mai havien vist ni sentit res
estrany, tan sols que cada any feia més calor, pel canvi climàtic creien, i això
ja es notava en la flora de la zona, com el dia que van veure un bosc de xefleres
des del pont de l’Afrau. El que no sabia en Bernat és que l’Àlex havia continuat
les excursions malgrat les prohibicions i havia seguit més enllà de l’ermita de
Sant Martí. Va ser el dia en què va descobrir el colibrí. Havia fet i desfet aquella
ruta tants cops que coneixia a ulls clucs cada pedra, cada viarany, cada mata
de timó nova. Al fons s’endevinava la silueta de la roca Canalda, o era el que
volia pensar, perquè allà dalt tot seguia igual de feréstec: els pins, els roures, els
ramats de bestiar... les muntanyes compactes romanien immutables als canvis
de la civilització, i la broma que s’arremolinava als cims baixava convertida en
un oratge humit. Som formigues entre gegants, pensava l’Àlex mentre pujava pit
amunt. En un trencall es devia confondre i va fer cap a una pista que s’estretia
fins al punt que va haver de baixar de la bicicleta i continuar a peu. Creia que
havia pujat massa, però la vegetació era densa i ombrívola. Volia girar cua, però la
inèrcia i la curiositat l’empenyien a continuar. Estava tan concentrat en mirar on
trepitjava que no se’n va adonar i quasi topà amb un tronc de grans proporcions.
Va sentir un gemec. S’enretirà sorprès i envoltà la brillant escorça ginjolada
lentament. Alçà la vista al cel i el coronava una copa ridícula que brandava les
branques per tocar les dels seus veïns també gegantins, movent-se sense que
bufés un bri de vent. Li va fer l’efecte que parlaven entre ells, xiuxiuejant sobre la
seva presència, fregant-se les fulles en una tremolor gairebé imperceptible, però
tan real que podia sentir la saba lliscant i el cruixit de les seves arrels removent
la terra tendra. Era un exemplar de sequoia jove, d’uns 500 d’anys, és clar que
ell això en aquells moments no ho sabia. Ho va saber al vespre a casa després de
l’ensurt que es va emportar. No ho va comentar a ningú. Només a la Maia perquè
la va trobar connectada en aquelles hores, i perquè li va semblar menys vergonyós
confiar-ho a algú que es trobava a milers de quilòmetres de distància.
—És clar que els arbres parlen, es comuniquen per
alertar-se de possibles amenaces, per compartir la llum
del sol... —li digué sense immutar-se la noia a través de
la pantalla.
—Com? Com? —l’aturà l’Àlex— Però què hi fan aquestes sequoies al mig de la
muntanya? No entenc com encara ningú les ha vistes.
—Les seves arrels formen una extensa xarxa —relatava ella —, com la wifi, però
amb fils, molts, milions de fils. Segurament s’han sentit tan intimidades al seu
hàbitat que han vingut fins a la teva regió.
—Però com han vingut? Com han pogut creuar un oceà? —tornà a demanar l’Àlex
incrèdul— Volant com el colibrí?
—La Natura sempre troba maneres d’obrir-se camí. És la força més poderosa
d’aquest planeta, és clar que és possible.
—Seria el primer cas... —sospirà ell sense creure’s la meitat del que deia.
—En absolut, els esperits del bosc són savis. Als voltants de la meva ciutat han
aparegut baobabs. Venen de Madagascar.
—I només tu els veus i pots parlar amb ells, oi? —l’Àlex va pensar que aquella
conversa resultava absurda i que la Maia clarament venia d’una altra cultura, però
no va gosar dir res per educació. Ella li devia haver llegit el pensament perquè es
va limitar a somriure des de la llunyania. La imatge va quedar-se congelada una
fracció de segon i l’ordinador es va apagar a l’acte. El tall elèctric va ser general a
tota la casa i l’Àlex va exhalar, un nou dubte arrelava al seu interior.
Manaos era una moderna ciutat de gratacels, extenses
àrees boscades i un tràfec incessant de comerciants,
turistes i camperols que feien port en aquest punt on el
riu Negro s’uneix a l’Amazones. Una taca grisa enmig
del marró cafè, el verd més intens i el blau de les aigües
que solcaven serpentejant aquest paradís. El que no
ensenyaven les postals, però, eren el comerç il·legal
d’armes, de drogues, la desforestació, l’extracció de
minerals i la pobresa extrema dels barris de barraques
que s’inundaven quan plovia massa.
En un racó de l’aeroport set adolescents es veien per primera vegada cara a
cara entre crits i empentes, i celebraven que el seu projecte fos l’escollit per
desenvolupar-lo en un futur. Una delegació els va rebre i els va assignar una
guia, Luciana, una atractiva mulata que els acompanyaria durant totes les visites,
juntament amb el xofer del mini bus. La humitat se’ls va enganxar al cos com
una segona pell i tothom va agrair l’aire condicionat del que seria el seu mitjà de
transport.
—Pensava que em moria de calor! —la Wendy es desplomava enganxifosa al seient
sempre que pujava a l’autobús— No se suposa que aquí fa la mateixa temperatura
tot l’any?
—No exactament... —rigué la Leila per sota el nas.
—Ja t’acostumaràs al tròpic... —la Maia dibuixava ocells imaginaris sobre el vidre
de la finestra. Més apartats a les fileres de darrere, en Bernat i en Christo es
menjaven la Luciana amb els ulls, i els seus comentaris es confonien amb els d’en
Daniel i l’Àlex que discutien sobre la seva propera parada.
—Eh! Sabeu on anem ara? —els demanà en Daniel que sostenia un mapa.
—Ni idea, hem estat al mercat municipal, ahir vam visitar el teatre... —respongué
un Christo pensarós.
—Per mi com si ens quedem aquí i expulsem el conductor —reflexionava en veu
alta en Bernat, que encara fantasiejava extasiat amb la guia— No heu vist com la
repassa també?
—Ni cas —advertí en Christo a la resta—. L’hi ha agafat fort.
—Crec que anem a una reserva natural —contestà Maia
d’imprevist girant-se cap a ells. Somreia, i per enèsim
cop aquell dia, les seves ninetes negres es creuaren amb
les de l’Àlex que es delia per parlar més amb ella. Les seves
converses privades per xat havien estat tan freqüents que ara li provocaven atacs
de vergonya. Li hagués agradat aixecar-se i asseure’s a la seva vora, però li faltava
valor, i enlloc d’això, repenjà el cap sobre el vidre fred i s’abandonà a la letargia
fins que la selva els engolí.
La carretera s’extingia enmig d’una boscúria de troncs inacabables, palmeres,
lianes i tota mena de plantes enfiladisses que alguns no havien vist mai. Segons
la Luciana havien de seguir el camí a peu fins al riu Uatumã on podrien veure
algun manatí si tenien sort. La Wendy hagués preferit fotografiar els famosos
dofins rosa, però se’n va oblidar en clissar una colla de peresosos. El conductor
els acomiadà amb cara de pomes agres després de discutir amb la guia i mirar
repetidament al cel. Estaven tan embadalits amb aquells animalons que ningú
ho notà i van emprendre la marxa, en fila índia. Al cap d’una estona va esclatar
una tempesta de llamps i una pluja torrencial els sobrevingué d’improvís.
La cortina d’aigua era tan densa que formava una calima calenta i vaporosa.
El terra no va trigar a convertir-se en una bassa perillosa on els seus peus
xapotejaven a les palpentes, ja que amb prou feines afiguraven el company
arraulit de davant.

—Seguiu caminant! Una mica més enllà hi ha un arbre prou gran per refugiar-
nos! —emergí la veu poderosa d’en Christo.

—Què dius? No sento res! —gemegava la Leila apartant les fulles que li
fuetejaven la cara.
—Agafa el meu braç i no et deixis anar! —es girà en
Daniel que la precedia. L’Àlex era el penúltim i la Luciana tancava
la comitiva, però quan ell va voltejar-se, no hi havia ni rastre de la guia. No
va aturar-se per por de relliscar i va continuar fins a l’arbre que els servia
d’aixopluc: un ficus amb l’escorça clivellada i un espai prou ampli on es va
entaforar com va poder.
—Eh! La Luciana... algú l’ha vista? —demanà sacsejant el cap de la caputxa
xopa.
—Ni la Luciana ni la Maia —asseverà un Berni amb posat greu.
—Com? —la Wendy somiquejava—. No pot ser! Si anaven darrere teu, Àlex!
—No! La Luciana potser sí, però la Maia la tenia davant! —ho recordava
perfectament, perquè ell mateix s’havia assegurat una bona posició per
observar-la.
—Era jo qui anava davant teu —mormolà la Leila afectada. L’Àlex va empal·lidir
quan va notar el pes gèlid que el corglaçava, les cames no l’aguantaven i va
seure desinflat per la culpa.
—Esperem que amaini una mica i les busquem. No
poden ser lluny —resolgué en Christo.
—Hem de demanar ajuda —el tallà la Wendy
exasperada—. Estem perduts en una selva!
—Crec que jo tinc cobertura... —en Daniel remenava el seu mòbil. A la seva
vora l’Àlex seguia somort, ofegant-se en les seves cavil·lacions. Quan era
l’últim cop que hi havia parlat? Havia estat en veure aquella gran papallona
blava. Sí, n’estava segur, havien xerrat i després què? S’havia endarrerit per
preguntar-li alguna cosa a la guia. Si no fos tan tímid, l’hauria esperada,
però no ho havia fet. Cony d’hormones! Un alarit va frenar el seu torrent
de pensaments. Era la Leila, que contemplava aterrida
un punt perdut d’entre l’espessa boscana, on una
màscara s’alçava bressolada pel vent. El cor de l’Àlex
es desbocà en distingir més màscares plomades que
flotaven entre els arbres en una mena de dansa com
titelles moguts per fils invisibles. El grup restava immòbil,
amatent al ball hipnòtic, fins que en Bernat es va incorporar. Abans que
els altres poguessin actuar, una mà li va tapar la boca i l’altra el va aclofar
contra la pell rugosa del seu protector. Era el xofer que els demanava silenci;
amb moviments lents els indicava que no hi havia cap perill i que podien
sortir del seu cau. La pluja havia parat i una dotzena d’indis els escrutaven
de prop. Els van conduir al seu poblat desplaçant-se per la malesa amb una
agilitat sorprenent tot i anar descalços i quasi nus. Allí els van oferir aliment
i aigua, i unes hamaques on descansar. Lima, així es deia aquell home de
rostre amarg, havia retornat perquè no es fiava de la Luciana, que era un
nom fals. Els havia explicat que la tribu d’indígenes als quals sovint feia
d’intermediari havia sortit a caçar quan havien sentit un soroll de motor. Per
això s’havien acostat als límits de la reserva. El seu relat era interromput
constantment per l’ancià de la tribu, que descrivia en una altra llengua, el
que havien vist els seus caçadors: un comboi de 4x4 havia estat rondant per
la zona minuts abans del xàfec i quan el diluvi s’acostava, un dels cotxes
havia recollit dues dones, una de més jove empesa per una altra de corbes
generoses. El grup de joves contenia la respiració davant d’aquell home de cara
pintada de negre i un borrissol gebrat que li cobria els cabells. Estava clar que
es referia a la Maia i la Luciana, però per què les havien raptades? I qui?
—Pot tractar-se d’un segrest per motius econòmics —
va especular Lima, i els va prometre que passarien
per una comissària abans de deixar-los a l’hotel. En
aquell moment, es van adonar que cap d’ells coneixia realment els orígens de
la Maia, perquè mai els havia parlat de la seva família. La Wendy es va treure
una corda nuada del canell que la seva amiga li havia donat.
—Ens va dir que era de Recife —murmurà amb un fil de veu sostenint la
polsera. L’ancià va allargar el braç amb interès, atrapà el cordill i entrà en un
estat meditatiu agitat, proferint càntics i balancejant-se endavant i endarrere.
La resta de membres del clan el van imitar i la cabana es va inundar de sons
guturals i una música dolça. L’Àlex es mantenia alerta, però s’acabà rendint
a una sensació plàcida que l’embriagava. Només al final, quan aquell bruixot
pronunciava les darreres frases i li clavava aquelles pupil·les com puntes de
llança roents al fons de l’ànima, allí on s’amagaven els seus fantasmes, tingué
la certesa que li parlava entre pensaments.
—Què ha dit? —interrogà a Lima en acabar el ritual.
—La vostra amiga és un esperit noble, la seva missió
aquí s’acaba. No heu de témer per ella —el seu to era
reposat, però això no el va tranquil·litzar gens. No era
el missatge que ell havia intuït.
Després d’una nit lenta i pesada com la pluja que els havia sobtat, el dia no
va millorar gaire. Les visites constants d’agents de policia, del personal de
l’organització i les trucades de familiars eren un recordatori del malaurat
episodi. Encara estaven tan commocionats que ningú va pensar en el projecte
que es mantenia i que haurien de presentar l’endemà, malgrat tot. Els ànims
estaven per terra.
—No aguanto més aquí tancat. Vaig a fer un tomb —anuncià en Bernat,
neguitós.
—Ni tu ni ningú, però hem de practicar la defensa per demà —el deturà en
Daniel.
Es trobaven reunits a l’habitació de les noies, que era la més gran, però el llit
buit del costat de la finestra els pesava a tots.
—Jo m’hi nego —escopí la Wendy desafiant—. No tenen sentiments...
—L’organització només fa la seva feina, Wendy; ja han denunciat la seva
desaparició —la intentà convèncer en Christo sense èxit.
—Parles de la mateixa gent que van contractar una criminal com a guia
turística?
Abans que en Christo pogués improvisar una resposta, l’Àlex es va avançar:
—No, té raó. A la merda el projecte! L’hauríem d’anar a buscar com ens va
mostrar el xamà —els fità seriós esperant les reaccions—. Ho sabeu tan bé
com jo.
—Tu estàs grillat! —saltà en Daniel al mateix temps que en Bernat bufava i
remugava en veu baixa “ostres, ostres, que ha perdut el cap”.
—No, jo també ho vaig veure —la Leila s’hi afegia, no estava sol.
—Jo no sé que vau veure la resta, m’és igual. Però proposo que ho decidim
com ho hem fet sempre, votant —la Wendy s’havia aixecat i es passejava
amunt i avall—. Qui vota seguir amb el projecte?
Tan sols el braç d’en Daniel s’havia alçat a mitges.
—I qui vota anar a buscar la Maia?
Els cinc braços restants no van vacil·lar. Al cap d’un
parell d’hores dos tot terrenys s’enfilaven per una
polsegosa carretera secundària als afores de Manaos.
Rumb al nord-oest, evitaven les vies principals per precaució, i es deixaven
guiar per la intuïció de l’Àlex que de tant en tant, els obligava a parar el
cotxe. No feien comentaris mentre ell tancava els ulls i escoltava aquell
xiuxiueig que ja havia sentit abans, però que no havia sabut desxifrar.
Quan una acàcia se sent amenaçada, allibera un gas per dissuadir els seus
depredadors, li havia dit la Maia; de la mateixa manera que quan es tala
qualsevol arbre, aquest emet un senyal elèctric, com un teixit danyat, que
alerta els seus veïns del que està passant. La intricada trama vegetal els
donava pistes que anaven recollint com engrunes de pa. Així és com es van
orientar durant tot el dia per les laberíntiques rutes, fent torns al volant, fins
arribar al vespre al que semblava una explotació agrícola abandonada. La
nau era una serradora; allotjava diverses màquines i una pila de troncs, més
d’una vintena, que encara gotejaven desprenent un aroma melós i penetrant.
Era una fusta valuosa, amb matisos rojos i grocs, probablement il·legal,
procedent de les terres indígenes.
Aparcaren en un revolt, camuflats pel sotabosc i
recelosos d’haver cridat massa l’atenció. Regnava un
silenci inquietant fins que dos homes sorgits de la foscúria irromperen
al magatzem i entraren al cobert. Un d’ells engegà una moto-serra i
traspassaren de nou les muralles de la jungla. En Bernat mirà l’Àlex,
que serrava fort les dents i s’empassava la por com podia lliscant en
direcció els dos llenyataires, i feu un senyal als altres. Arrecerat
en la penombra, li arribaven uns crits esmorteïts i
s’imaginava el pitjor. En una clariana, il·luminats
per les brases d’una foguera, una colla d’homes
armats s’enfrontaven a uns pocs indis d’aspecte similar als que havien
conegut. Un dels esbirros subjectava una noia que no oferia resistència, ni
tan sols davant l’esmolada cadena dentada de la serra que giravoltava a pocs
centímetres del seu cos. La volien mutilar i l’Àlex per poc que no es desmaia
en advertir que era la Maia. No va poder reaccionar quan uns poderosos
braços l’alçaren del seu amagatall i l’espetegaren contra l’argila dura.
—Mireu què he trobat furgant per aquí! —informà una veu
de tro. Era un grileiro2. La resta es mofaren de l’ocurrència i un altre acabà
de doblegar el noi amb un cop de puny. Però les rialles emmudiren en sec per
la presència d’un enorme felí negre. L’Àlex no ho veia, estava bocaterrosa