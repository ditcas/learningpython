Als Estats Units hi ha una autèntica passió popular per "les coses que s'han de fer abans de morir". A les llistes que es publiquen en blogs o fins i tot en llibres inspirats hi ha propostes emocionals com ara nedar amb un dofí o fer l'amor a la platja, juntament amb altres de més heterogènies com ara atrapar una pilota en un partit de futbol a l'estadi, dutxar-se sota una cascada o assistir a l'Oktoberfest ("la festa de la cervesa") de Munic.
Una de les coses que recomanen de fer els experts abans de morir és precisament "escriure una llista amb les deu coses que voldries fer abans de morir". Asseguren que escriure en un paper els nostres desigs més íntims ens facilita complir-los, perquè la lletra escrita té més força que el desig que ens passa fugaçment pel cap.
Escriure una llista també ens permet descobrir els desigs que no ens havíem plantejat abans. A més de donar-los visibilitat, el paper ens permet fixar una data concreta d'execució, cosa que suposa un pas més cap a l'objectiu anhelat.
Aquesta radiografia de les nostres prioritats també és una invitació a trencar amb la inèrcia i mobilitzar les nostres energies cap al canvi. Un altre americà, Mark Twain, reflexionava en aquest mateix sentit ja al segle xix: "D'aquí a vint anys et penediràs més de les coses que no vas fer que de les que vas arribar a fer. Per tant, ja pots llevar l'àncora. Abandona aquest port. Infla les veles amb el vent del canvi. Explora. Somnia. Descobreix".